# Bitexen Güvenlik Açığı Bildirim Programı Politika Detayları

Bitexen, Bitexen uygulamaları, Bitexen iş ortakları, Bitexen kullanıcıları, müşterileri, çalışanları veya temsilcileri hakkında Güvenlik Açığı Bildirim Programı ile bağlantılı olarak aldığınız, eriştiğiniz veya topladığınız tüm veriler, Bitexen'in gizli bilgileri olarak kabul edilir.
Gizli bilgiler yalnızca Güvenlik Açığı Bildirim Programı kapsamında Bitexen’e bildirilmesi veya sunulan raporla ilgili olarak Bitexen tarafından istenebilecek her türlü ek bilginin sağlanması amaçlarıyla kullanılmalıdır. Bunun dışında, gizli bilgiler hiçbir şekil ve ad altında kullanılmamalı, ifşa edilmemeli, başkalarına aktarılmamalıdır. 

Bulunan güvenlik açıkları Bitexen’in izni olmadan başka platformlarda paylaşılmamalıdır. Paylaşıldığı tespit edilen raporlar ödül hak edişini kaybedecektir.

Sistemlerin zarar görmemesine ve kişisel verilerin gizliliğine önem verilmelidir. Bu kapsamda; diğer kullanıcı verilerine erişilmemeli, işbu veriler kaydedilmemeli, değiştirilmemeli, başkasına aktarılmamalı ve ifşa edilmemelidir. Yanlışlıkla kullanıcı verileriyle karşılaşılması durumunda: veriler görüntülenmemeli, kaydedilmemeli; zaman kaybetmeden Bitexen bilgilendirilmelidir. Bitexen tam olarak bilgilendirildikten sonra yanlışlıkla erişilen tüm bu verilere dair program katılımcısında bulunan her türlü kayıt, program katılımcısı tarafından en hızlı şekilde kalıcı olarak silinmelidir.

Tüm testler, kontrolünüzdeki hesaplar ile yalnızca güvenlik araştırması amacıyla gerçekleştirilmelidir. Kullanıcı verilerine erişim yetkisi doğurabilecek güvenlik açıkları doğrulamadan veya yalnızca kendi hesaplarınız üzerinde doğrulayarak iletebilirsiniz. Sosyal mühendislik yöntemleri (phishing, vishing, smishing vb.) ve fiziki saldırılar (bilgisayar hırsızlığı, SIM kart kopyalanması gibi) kullanılmamalıdır. Hizmet kesintisine yol açabilecek (DoS) saldırılar denenmemelidir.

Birden fazla güvenlik açıklığı kullanılarak zincirleme güvenlik açıklığının tespit edildiği durumlarda ayrı ayrı raporlama yapılabilir.

Raporlar Türkçe veya İngilizce olarak iletilmelidir.

Güvenlik açığı hakkındaki tüm detayların paylaşılması, PoC verilmesi gerekmektedir. Örnek rapor formatlarına [report-templates](https://github.com/Bitexen/bitexen-bugbounty/tree/master/report-templates) sayfasından ulaşabilirsiniz. Araştırmalarda ve sunulan raporlarda yanıltıcı faaliyetlerde bulunulmamalı, yanıltıcı ifadeler kullanılmamalıdır. Böyle bir durumun Bitexen tarafından tespiti halinde Güvenlik Açığı Bildirim Programından çıkarılacağınızı ve ödül hak edişinizi kazanamayacağınızı lütfen unutmayınız. 

Sunulan raporlar ile ilgili herhangi bir bilgi kamuya açıklanmadan veya bu tür bilgiler başkalarıyla paylaşılmadan önce; sorunu incelemesi, çözmesi ve raporun ödül programına alınıp alınamayacağını tespit edebilmesi için Bitexen’e makul bir süre verilmelidir.

Aynı güvenlik açığının farklı kişilerce tespiti halinde; güvenlik açığı hakkında gelen ilk rapor ödül programına kabul edilecektir.

Bitexen tarafından halihazırda bilinen güvenlik açıkları için gelen raporlar kabul edilmeyecektir.

Kapsamda listelenmemiş ancak Bitexen'e ait hedefler için gönderilen raporlar ödül programı dışında tutulacaktır.

Kapsam dışı olarak belirtilen güvenlik açıkları için gönderilen raporlar kabul edilmeyecektir.

Tespit edilen güvenlik açıklarının, tespitin gerçekleşmesinden sonra en kısa sürede raporlanması gerekmektedir. Bitexen’in makul bir sürede sunulmayan raporları ödül programından çıkarma hakkı saklıdır.

Verilere yetkisiz erişimi kısıtlayan/yasaklayan yasa ve yönetmelikler dâhil ancak bunlarla sınırlı olmamak üzere ilgili tüm mevzuat hükümleri bilinçli olarak ihlal edilmemeli ve başkalarının da yasaları ihlal etmesine yardımcı olunmamalıdır.

# Detaylı Hukuki Bildirimi

Bitexen Güvenlik Açığı Bildirim Programı, size, kapsam dâhilinde olduğu belirtilen ürün ve sistemlerin güvenliğini test etme yetkisi tanımaktadır. Ancak bu yetki kullanılırken Bitexen’in hizmetlerini kesintiye uğratmamalı, güvenlik açığı bildirim programlarımızın izin verdiğinin ötesinde herhangi bir veriyi bozmamalı veya tehlikeye atmamalısınız. Ayrıca ikamet ettiğiniz veya Bitexen yazılımlarını veya hizmetlerini indirdiğiniz ya da kullandığınız ülke veya bölgenin yerel yasaları dâhil olmak üzere tüm geçerli yasalara uymalısınız.

Bu programda belirtilen tüm kurallara ve şartlara uyularak yapılan araştırmalar ve raporlamalar, Bitexen tarafından, "yetkili-geçerli" davranış olarak değerlendirilecek ve Bitexen, başta Avrupa Konseyi Budapeşte Sözleşmesi (Sanal Ortamda İşlenen Suçlar Sözleşmesi) kapsamında kendisine tanınan haklar ve 5237 sayılı Türk Ceza Kanunu’nun “Bilişim Alanında Suçlar” başlığı altında belirtilen suçlara karşı doğan haklar olmak üzere yasal yollara başvurma haklarından feragat edecektir. Ancak unutulmamalı ki, Bitexen bu program kapsamında sistemlerine erişim konusunda açık bir onay vermiş olsa bile; sistem içerisinde onayı aşacak şekilde işlemler yapılması durumunda hukuka aykırı olarak bilişim sistemine girme ve sistemde kalma suçunun işlendiği kabul edilecektir. İşbu hallerde Bitexen’in tüm yasal hakları saklıdır. 
Ayrıca Bitexen sadece mutlak surette tasarruf yetkisinin olduğu alanlarda bu program kapsamında araştırılma yapılmasına onay verebilir. Bitexen’in Kullanıcı Verileri üzerinde bu program kapsamında herhangi bir tasarruf yetkisi bulunmamaktadır; dolayısıyla, kullanıcı verilerine ulaşmanıza sebep olacak her türlü eyleminiz suç teşkil edecektir ve Bitexen’in bu konuda size bir muafiyet sağlaması mümkün değildir. Bu sebeple, Bitexen’in  “Yasal Bilgiler” başlığı altında yayımladığı metinlerdeki tüm hususlara ve ulusal/uluslararası mevzuatta bulunan bilişim suçları hususlarına hakim olmadan programa dahil olmanız halinde eylemlerinizin cezai sorumluluk doğurabileceğini unutmayınız.
Bu kuralların veya site politikalarımızın yanlışlıkla ya da iyi niyet çerçevesinde ihlal edildiğinin açıkça belli olduğu durumlarda da size karşı yasal yollara başvurulmayacaktır. Bitexen, bu politikanın ihlal edilmesinin yanlışlıkla veya iyi niyet çerçevesinde gerçekleştiğine karar verme hakkını saklı tutmaktadır.

Güvenlik araştırması faaliyetlerinizin, Bitexen’in ilgili site politikalarındaki belirli kısıtlamalarla tutarsız olması ancak bu Güvenlik Açığı Bildirim Programının kurallarıyla tutarlı olması durumunda; Bitexen, sizi, Güvenlik Açığı Bildirim Programı kapsamıyla sınırlı olacak şekilde site politikaları kısıtlamalarından muaf tutacaktır.

Rapor gönderilmesi halinde, gönderilen içeriğin haklarının Bitexen'e devredildiği kabul edilir. Bununla birlikte Bitexen, Güvenlik Açığı Bildirim Programının kurallarına uygun hareket etmeniz koşuluyla size karşı olası herhangi bir fikri mülkiyet hak ihlali iddiasından feragat edecektir.

Üçüncü taraflar adına kapsam dışı testlere izin veremeyeceğimizi ve bu tür testlerin Güvenlik Açığı Bildirim Programımızın kapsamı dışında olduğunu vurgulamakta fayda vardır. Güvenlik araştırmanız Bitexen’in kontrolünde olmayan üçüncü tarafların ağlarını, sistemlerini, bilgilerini, uygulamalarını, ürünlerini veya hizmetlerini içeriyorsa, ilgili üçüncü taraflara karşı sorumluluklarınızı üstlenmeyeceğimizi ve üçüncü tarafların yasal işlem veya kanun yaptırımı ihtarına başvurabileceklerini, bu durumda eylemlerinize dayalı olarak üçüncü taraf eylemlerine karşı sizi herhangi bir şekilde savunmayı, zararınızı tazmin etmeyi veya sizleri başka bir şekilde korumayı teklif edemeyeceğimizi lütfen unutmayınız. 

Bununla birlikte, Güvenlik Açığı Bildirim Programının tüm kurallarına uymanıza rağmen programa katılımınız nedeniyle size karşı kolluk kuvvetleri de dahil olmak üzere üçüncü bir tarafça yasal işlem başlatılırsa; Bitexen, bu Güvenlik Açığı Bildirim Programının kuralları kapsamında ürün ve sistemlerinin güvenliğini test etme konusunda sizleri yetkilendirdiğini ve eylemlerinizin bu programa uygun olarak gerçekleştirildiğini bildirmek için elinden gelen gayreti gösterecektir. 

Raporunuz, Bitexen’in bir iş ortağının güvenlik açığını ele alıyorsa, Bitexen, bildirilen güvenlik açığının test edilmesini ve çözülmesini kolaylaştırmak için kimliğiniz de dâhil olmak üzere gönderinizin tamamını iş ortağıyla paylaşma hakkına sahiptir.

Kara Para Aklamanın Önlenmesi/Terörizmin Finansmanıyla Mücadele (Anti-Money Laundering/Combating the Financing of Terrorism) kapsamında; Yaptırım uygulanan ülkelerle bağlantılı olan/yaptırım listelerinde bulunan kişiler, Siyasi etki sahibi kişiler (PEP), T.C. İçişleri Bakanlığı Arananlar Listesinde ve İnterpol Arananlar Listesinde ve benzeri herhangi bir yasaklılar listesinde olan kişiler hiçbir şartta ödüllerden faydalanamazlar.

Belirlenen kuralların ihlal edilmesi durumunda, Güvenlik Açığı Bildirim Programından çıkarılabileceğinizi lütfen unutmayınız. Önemsiz ihlaller gerçekleşmesi halinde Bitexen, ihlali düzeltmeniz adına size bildirimde bulunabilir; ancak ciddi ihlaller söz konusu olduğunda, Bitexen, herhangi bir ihtara gerek görmeksizin tüm yasal yollara başvurma hakkını saklı tutar.

Bu Güvenlik Açığı Bildirim Programına katıldığınız takdirde, bu programda yer alan hükümlerin ilk olarak Türkiye Cumhuriyeti mevzuatı uyarınca yorumlanacağını ve uygulanacağını, yasal yollara başvurulması gereken durumlar oluşması halinde Türkiye Cumhuriyeti Mahkemelerinin münhasıran yetkili olacağını kabul etmiş olursunuz.

Giriştiğiniz eylemin, Güvenlik Açığı Bildirim Programımız tarafından kapsanmayan bir eylem olabileceğinden şüphelenmeniz durumunda lütfen bizimle iletişime geçiniz.

Güvenlik Açığı Bildirim Programımızda belirtilen kuralların ve şartların tamamı, ilgili yasaların izin verdiği ölçüde geçerlidir. Herhangi bir yasal merci, bu kuralların ve şartların bir kısmının uygulanamayacağına karar verirse: uygulanamayacak bu kurallar ve şartlar, Bitexen tarafından, ilgili yasa kapsamında uygulanabilir olduğu ölçüde benzer kural ve şartlarla değiştirilebilir; kuralların ve şartların geri kalanıysa geçerliliğini korumaya devam edecektir. Bitexen’in bu programda yer alan herhangi bir kuralı veya şartı hiçbir izne tabi olmadan değiştirme hakkı saklıdır.

GÜVENLİK AÇIĞI BİLDİRİM PROGRAMIMIZA KATILIMINIZ, TÜM ŞARTLARI KABUL ETTİĞİNİZ ANLAMINA GELİR. PROGRAMIMIZDA BELİRTİLEN KURALLARDAN VEYA ŞARTLARDAN HERHANGİ BİRİNİ KABUL ETMİYORSANIZ, LÜTFEN BİZE HERHANGİ BİR GÖNDERİ GÖNDERMEYİNİZ VE BU PROGRAMA BAŞKA BİR ŞEKİLDE DAHIL OLMAYINIZ.

